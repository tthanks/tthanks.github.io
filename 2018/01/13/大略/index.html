<!DOCTYPE html>
<html>
<head>
  <meta charset="utf-8">
  

  
  <title>大略 | 行知录</title>
  <meta name="viewport" content="width=device-width, initial-scale=1, maximum-scale=1">
  <meta name="description" content="大略。君人者，隆礼尊贤而王，重法爱民而霸，好利多诈而危。欲近四旁，莫如中央；故王者必居天下之中，礼也。天子外屏，诸侯内屏，礼也。外屏，不欲见外也；内屏，不欲见内也。诸侯召其臣，臣不俟驾，颠倒衣裳而走，礼也。《诗》曰：“颠之倒之，自公召之。”天子召诸侯，诸侯辇舆就马，礼也。《诗》曰：“我出我舆，于彼牧矣。自天子所，谓我来矣。”天子山冕，诸侯玄冠，大夫裨冕，士韦弁，礼也。天子御珽，诸侯御荼，大夫服笏，">
<meta name="keywords" content="春秋">
<meta property="og:type" content="article">
<meta property="og:title" content="大略">
<meta property="og:url" content="http://yoursite.com/2018/01/13/大略/index.html">
<meta property="og:site_name" content="行知录">
<meta property="og:description" content="大略。君人者，隆礼尊贤而王，重法爱民而霸，好利多诈而危。欲近四旁，莫如中央；故王者必居天下之中，礼也。天子外屏，诸侯内屏，礼也。外屏，不欲见外也；内屏，不欲见内也。诸侯召其臣，臣不俟驾，颠倒衣裳而走，礼也。《诗》曰：“颠之倒之，自公召之。”天子召诸侯，诸侯辇舆就马，礼也。《诗》曰：“我出我舆，于彼牧矣。自天子所，谓我来矣。”天子山冕，诸侯玄冠，大夫裨冕，士韦弁，礼也。天子御珽，诸侯御荼，大夫服笏，">
<meta property="og:locale" content="zh-CN">
<meta property="og:updated_time" content="2018-02-23T14:50:26.000Z">
<meta name="twitter:card" content="summary">
<meta name="twitter:title" content="大略">
<meta name="twitter:description" content="大略。君人者，隆礼尊贤而王，重法爱民而霸，好利多诈而危。欲近四旁，莫如中央；故王者必居天下之中，礼也。天子外屏，诸侯内屏，礼也。外屏，不欲见外也；内屏，不欲见内也。诸侯召其臣，臣不俟驾，颠倒衣裳而走，礼也。《诗》曰：“颠之倒之，自公召之。”天子召诸侯，诸侯辇舆就马，礼也。《诗》曰：“我出我舆，于彼牧矣。自天子所，谓我来矣。”天子山冕，诸侯玄冠，大夫裨冕，士韦弁，礼也。天子御珽，诸侯御荼，大夫服笏，">
  
    <link rel="alternate" href="/atom.xml" title="行知录" type="application/atom+xml">
  
  
    <link rel="icon" href="/favicon.png">
  
  
    <link href="//fonts.googleapis.com/css?family=Source+Code+Pro" rel="stylesheet" type="text/css">
  
  <link rel="stylesheet" href="/css/style.css">
</head>

<body>
  <div id="container">
    <div id="wrap">
      <header id="header">
  <div id="banner"></div>
  <div id="header-outer" class="outer">
    <div id="header-title" class="inner">
      <h1 id="logo-wrap">
        <a href="/" id="logo">行知录</a>
      </h1>
      
        <h2 id="subtitle-wrap">
          <a href="/" id="subtitle">学而时习之，为行合一</a>
        </h2>
      
    </div>
    <div id="header-inner" class="inner">
      <nav id="main-nav">
        <a id="main-nav-toggle" class="nav-icon"></a>
        
          <a class="main-nav-link" href="/">Home</a>
        
          <a class="main-nav-link" href="/archives">Archives</a>
        
      </nav>
      <nav id="sub-nav">
        
          <a id="nav-rss-link" class="nav-icon" href="/atom.xml" title="RSS Feed"></a>
        
        <a id="nav-search-btn" class="nav-icon" title="搜索"></a>
      </nav>
      <div id="search-form-wrap">
        <form action="//google.com/search" method="get" accept-charset="UTF-8" class="search-form"><input type="search" name="q" class="search-form-input" placeholder="Search"><button type="submit" class="search-form-submit">&#xF002;</button><input type="hidden" name="sitesearch" value="http://yoursite.com"></form>
      </div>
    </div>
  </div>
</header>
      <div class="outer">
        <section id="main"><article id="post-大略" class="article article-type-post" itemscope itemprop="blogPost">
  <div class="article-meta">
    <a href="/2018/01/13/大略/" class="article-date">
  <time datetime="2018-01-13T14:58:45.000Z" itemprop="datePublished">2018-01-13</time>
</a>
    
  </div>
  <div class="article-inner">
    
    
      <header class="article-header">
        
  
    <h1 class="article-title" itemprop="name">
      大略
    </h1>
  

      </header>
    
    <div class="article-entry" itemprop="articleBody">
      
        <p>大略。<br>君人者，隆礼尊贤而王，重法爱民而霸，好利多诈而危。<br>欲近四旁，莫如中央；故王者必居天下之中，礼也。<br>天子外屏，诸侯内屏，礼也。外屏，不欲见外也；内屏，不欲见内也。<br>诸侯召其臣，臣不俟驾，颠倒衣裳而走，礼也。《诗》曰：“颠之倒之，自公召之。”天子召诸侯，诸侯辇舆就马，礼也。《诗》曰：“我出我舆，于彼牧矣。自天子所，谓我来矣。”<br>天子山冕，诸侯玄冠，大夫裨冕，士韦弁，礼也。天子御珽，诸侯御荼，大夫服笏，礼也。天子雕弓，诸侯彤弓，大夫黑弓，礼也。诸侯相见，卿为介，以其教士毕行，使仁居守。<br>聘人以珪，问士以壁，召人以瑗，绝人以玦，反绝以环。</p>
<p><escape><a id="more"></a></escape></p>
<p>人主仁心设焉，知其役也，礼其尽也。故王者先仁而后礼，天施然也。<br>《聘礼》志曰：“币厚则伤德，财侈则殄礼。”礼云礼云，玉帛云乎哉？《诗》曰：“物其指矣，唯其偕矣。”不时宜，不敬交，不欢欣，虽指，非礼也。<br>水行者表深，使人无陷；治民者表乱，使人无失。礼者，其表也，先王以礼表天下之乱，今废礼者，是去表也。故民迷惑而陷祸患，此刑罚之所以繁也。<br>舜曰：“维予从欲而治。”故礼之生，为贤人以下至庶民也，非为成圣也，然而亦所以成圣也。不学不成。尧学于君畴，舜学于务成昭，禹学于西王国。<br>五十不成丧，七十唯衰存。<br>亲迎之礼：父南乡而立，子北面而跪，醮而命之：“往迎尔相，成我宗事，隆率以敬先妣之嗣，若则有常。”子曰：“诺，唯恐不能，敢忘命矣！”<br>夫行也者，行礼之谓也。礼也者，贵者敬焉，老者孝焉，长者弟焉，幼者慈焉，贱者惠焉。<br>赐予其宫室，犹用庆赏于国家也；忿怒其臣妾，犹用刑罚于万民也。<br>君子之于子，爱之而勿面，使之而勿貌，导之以道而勿强。<br>礼以顺人心为本，故亡于《礼经》而顺人心者，皆礼也。<br>礼之大凡：事生，饰欢也；送死，饰哀也；军旅，饰威也。<br>亲亲、故故、庸庸、劳劳，仁之杀也。贵贵、尊尊、贤贤、老老、长长，义之伦也。行之得其节，礼之序也。仁，爱也，故亲。义，理也，故行。礼，节也，故成。仁有里，义有门。仁非其里而虚之，非仁也。义，非其门而由之，非义也。推恩而不理，不成仁；遂理而不敢，不成义；审节而不知，不成礼；和而不发，不成乐。故曰：仁、义、礼、乐，其致一也。君子处仁以义，然后仁也；行义以礼，然后义也；制礼反本成末，然后礼也。三者皆通，然后道也。<br>货财曰赙，舆马曰赗，衣服曰襚，玩好曰赠，玉贝曰唅。赙赗所以佐生也。赠襚所以送死也。送死不及柩尸，吊生不及悲哀，非礼也。故吉行五十，奔丧百里，赗赠及事，礼之大也。<br>礼者，政之輓也。为政不以礼，政不行矣。<br>天子即位，上卿进曰：“如之何忧之长也！能除患则为福，不能除患则为贼。”授天子一策。中卿进曰：“配天而有下土者，先事虑事，先患虑患。先事虑事谓之接，接则事优成。先患虑患谓之豫，豫则祸不生。事至而后虑者谓之后，后则事不举。患至而后虑者谓之困，困则祸不可御。”授天子二策。下卿进曰：“敬戒无怠。庆者在堂，吊者在闾。祸与福邻，莫知其门。豫哉！豫哉！万民望之。”授天子三策。<br>禹见耕者耦立而式，过十室之邑必下。<br>杀大蚤，朝大晚，非礼也。治民不以礼，动斯陷矣。<br>平衡曰拜，下衡曰稽首，至地曰稽颡。<br>大夫之臣拜不稽首，非尊家臣也。所以辟君也。<br>一命齿于乡；再命齿于族；三命，族人虽七十，不敢先。上大夫，中大夫，下大夫。<br>吉事尚尊，丧事尚亲。<br>君臣不得不尊，父子不得不亲，兄弟不得不顺，夫妇不得以欢。少者以长，老者以养。故天地生之，圣人成之。<br>聘，问也。享，献也。私觌，私见也。言语之美，穆穆皇皇。朝廷之美，济济枪枪。<br>为人臣下者，有谏而讪，有亡而无疾，有怨而无怒。<br>君于大夫，三问其疾，三临其丧；于士，一问，一临。诸侯非问疾吊丧，不之臣之家。<br>既葬，君若父之友，食之则食矣，不辟粱肉，有酒醴则辞。<br>寝不逾庙，设衣不逾祭服，礼也。<br>《易》之《咸》，见夫妇。夫妇之道，不可不正也，君臣父子之本也。咸，感也，以高下下，以男下女，柔上而刚下。<br>聘士之义，亲迎之道，重始也。<br>礼者，人之所履也。失所履，必颠蹶陷溺，所失微而其为乱大者，礼也。<br>礼之于正国家也，如权衡之于轻重也，如绳墨之于曲直也。故人无礼不生，事无礼不成，国家无礼不宁。和乐之声，步中《武》、《象》，趋中《韶》、《护》。君子听律习容而后士。<br>霜降逆女，冰泮杀内。十日一御。<br>坐视膝，立视足，应对言语视面。立视前六尺而大之，六六三十六，三丈六尺。<br>文貌情用，相为内外表里，礼之中焉。能思索谓之能虑。<br>礼者，本末相顺，终始相应。<br>礼者，以财物为用，以贵贱为文，以多少为异。<br>下臣事君以货，中臣事君以身，上臣事君以人。<br>《易》曰：“复自道，何其咎？”《春秋》贤穆公，以为能变也。<br>士有妒友，则贤交不亲；君有妒臣，则贤人不至。蔽公者谓之昧，隐良者谓之妒，奉妒昧者谓之交谲。交谲之人，妒昧之臣，国之秽孽也。<br>口能言之，身能行之，国宝也。口不能言，身能行之，国器也。口能言之，身不能行，国用也。口言善，身行恶，国妖也。治国者敬其宝，爱其器，任其用，除其妖。<br>不富无以养民情，不教无以理民性。故家五亩宅，百亩田，务其业而勿夺其时，所以富之也。立大学，设庠序，修六礼，明十教，所以道之也。《诗》曰：“饮之食之，教之诲之。”王事具矣。<br>武王始入殷，表商容之闾，释箕子之囚，哭比干之墓，天下乡善矣。<br>天下，国有俊士，世有贤人。迷者不问路，溺者不问遂，亡人好独。《诗》曰：“我言维服，勿用为笑。先民有言，询于刍荛。”言博问也。<br>有法者以法行，无法者以类举，以其本知其末，以其左知其右，凡百事异理而相守也。<br>庆赏刑罚，通类而后应。政教习俗，相顺而后行。<br>八十者一子不事，九十者举家不事，废疾非人不养者一人不事。父母之丧，三年不事；齐衰大功，三月不事，从诸侯来与新有昏，期不事。<br>子谓子家驹续然大夫，不如晏子；晏子，功用之臣也，不如子产；子产，惠人也，不如管仲；管仲之为人，力功不力义，力知不力仁，野人也，不可以为天子大夫。<br>孟子三见宣王不言事。门人曰：“曷为三遇齐王而不言事？”孟子曰：“我先攻其邪心。”<br>公行子之之燕，遇曾元于途，曰：“燕君何如？”曾元曰：“志卑，志卑者轻物，轻物者不求助。苟不求助，何能举？氐羌之虏也。不忧其系垒也，而忧其不焚也。利夫秋毫，害靡国家，然且为之，几为知计哉！”<br>今夫亡箴者，终日求之而不得；其得之，非目益明也，眸而见之也，心之于虑亦然。<br>义与利者，人之所两有也，虽尧、舜不能去民之欲利，然而能使其欲利不克其好义也。虽桀、纣亦不能去民之好义，然而能使其好义不胜其欲利也。故义胜利者为治世，利克义者为乱世。上重义则义克利，上重利则利克义。故天子不言多少，诸侯不言利害，大夫不言得丧，士不言通货财；有国之君不息牛羊，错质之臣不息鸡豚，冢卿不修币，大夫不为场园；从士以上皆羞利而不与民争业，乐分施而耻积臧。然故民不困财，贫窭者有所窜其手。<br>文王诛四，武王诛二，周公卒业，至成、康则案无诛已。<br>多积财而羞无有，重民任而诛不能，此邪行之所以起，刑罚之所以多也。<br>上好羞则民暗饰矣，上好富则民死利矣。二者治乱之衢也。民语曰：“欲富乎？忍耻矣，倾绝矣，绝故旧矣，与义分背矣。”上好富，则人民之行如此，安得不乱！<br>汤旱而祷曰：“政不节与？使民疾与？何以不雨至斯极也！宫室荣与？妇谒盛与？何以不雨至斯极也！苞苴行与？谗夫兴与？何以不雨至斯极也！”<br>天之生民，非为君也。天之立君，以为民也。故古者列地建国，非以贵诸侯而已；列官职，差爵禄，非以尊大夫而已。<br>主道知人，臣道知事。故舜之治天下，不以事诏而万物成。农精于田而不可以为田师，工贾亦然。<br>以贤易不肖，不待卜而后知吉。以治伐乱，不待战而后知克。<br>齐人欲伐鲁，忌卞庄子，不敢过卞。晋人欲伐卫，畏子路，不敢过蒲。<br>不知而问尧、舜，无有而求天府。曰：先王之道，则尧、舜已；六贰之博，则天府已。<br>君子之学如蜕，幡然迁之。故其行效，其立效，其坐效。其置颜色、出辞气效。无留善，无宿问。<br>善学者尽其理，善行者究其难。<br>君子立志如穷，虽天子三公问，正以是非对。<br>君子隘穷而不失，劳倦而不苟，临患难而不忘细席之言。岁不寒无以知松柏，事不难无以知君子无日不在是。<br>雨小，汉故潜。夫尽小者大，积微者著，德至者色泽洽，行尽而声问远。小人不诚于内而求之于外。<br>言而不称师谓之畔，教而不称师谓之倍。倍畔之人，明君不内，朝士大夫遇诸途不与言。<br>不足于行者说过，不足于信者诚言。故《春秋》善胥命，而《诗》非屡盟，其心一也。善为《诗》者不说，善为《易》者不占。善为《礼》者不相，其心同也。<br>曾子曰：“孝子言为可闻，行为可见。言为可闻，所以说远也；行为可见，所以说近也。近者说则亲，远者说则附。亲近而附远，孝子之道也。”<br>曾子行，晏子从于郊。曰：“婴闻之，君子赠人以言，庶人赠人以财。婴贫无财，请假于君子，赠吾子以言：乘舆之轮，太山之木也，示诸隐栝，三月五月，为帱菜敝而不反其常。君子之隐栝不可不谨也，慎之！兰茞、槀本，渐于蜜醴，一佩易之。正君渐于香酒，可谗而得也。君子之所渐，不可不慎也。”<br>人之于文学也，犹玉之于琢磨也。《诗》曰：“如切如磋，如琢如磨。”谓学问也。和之璧，井里之厥也，玉人琢之，为天子宝。子赣、季路，故鄙人也，被文学，服礼义，为天下列士。<br>学问不厌，好士不倦，是天府也。<br>君子疑则不言，未问则不立，道远日益矣。<br>多知而无亲，博学而无方，好多而无定者，君子不与。<br>少不讽，壮不论议；虽可，未成也。<br>君子壹教，弟子壹学，亟成。<br>君子进则能益上之誉而损下之忧。不能而居之，诬也；无益而厚受之，窃也。学者非必为仕，而仕者必如学。<br>子贡问于孔子曰：“赐倦于学矣，愿息事君。”孔子曰：“《诗》云：‘温恭朝夕，执事有恪。’事君难，事君焉可息哉！”“然则赐愿息事亲。”孔子曰：“《诗》云“‘孝子不匮，永锡尔类。’事亲难，事亲焉可息哉！”“然则赐愿息于妻子。”孔子曰：“《诗》云：‘刑于寡妻，至于兄弟，以御于家邦。’妻子难，妻子焉可息哉！”“然则赐愿息于朋友。”孔子曰：“《诗》云：‘朋友攸摄，摄以威仪。’朋友难，朋友焉可息哉！”“然则赐愿息耕。”孔子曰：“《诗》云：‘昼尔于茅，宵尔索绹，亟其乘屋，其始播百谷。’耕难，耕焉可息哉！”“然则赐无息者乎？”孔子曰：“望其圹，皋如也，巅如也，鬲如也，此则知所息矣。”子贡曰：“大哉，死乎！君子息焉，小人休焉。”<br>《国风》之好色也，传曰：“盈其欲而不愆其止。其诚可比于金石，其声可内于宗庙。”《小雅》不以于污上，自引而居下，疾今之政，以思往者，其言有文焉，其声有哀焉。<br>国将兴，必贵师而重傅，贵师而重傅则法度存。国将衰，必贱师而轻傅；贱师而轻傅，则人有快，人有快则法度坏。<br>古者匹夫五十而士。天子诸侯子十九而冠，冠而听治，其教至也。<br>君子也者而好也，其人也；其人而不教不祥。非君子而好之，非其人也；非其人而教之，赍盗粮，借贼兵也。<br>不自嗛其行者，言滥过。古之贤人，贱为布衣，贫为匹夫，食则饘粥不足，衣则竖褐不完，然而非礼不进，非义不受，安取此？<br>子夏家贫，衣若县鹑。人曰：“子何不仕？”曰：“诸侯之骄我者，吾不为臣；大夫之骄我者，吾不复见。柳下惠与后门者同衣而不见疑，非一日之闻也。争利如蚤甲而丧其掌。”<br>君人者不可以不慎取臣，匹夫不可以不慎取友。友者，所以相有也。道不同，何以相有也？均薪施火，火就燥；平地注水，水流湿。夫类之相从也如此之著也，以友观人，焉所疑？取友善人，不可不慎，是德之基也。《诗》曰：“无将大车，维尘冥冥。”言无与小人处也。<br>蓝苴路作，似知而非。懦弱易夺，似仁而非。悍戆好斗，似勇而非。<br>仁义礼善之于人也，辟之若货财粟米之于家也，多有之者富，少有之者贫，至无有者穷。故大者不能，小者不为，是弃国捐身之道也。<br>凡物有乘而来，乘其出者，是其反者也。<br>流言灭之，货色远之。祸之所由生也。生自纤纤也。是故君子蚤绝之。<br>言之信者，在乎区盖之间。疑则不言，未问则不立。<br>知者明于事，达于数，不可以不诚事也。故曰：“君子难说，说之不以道，不说也。”<br>语曰：“流丸止于瓯臾，流言止于知者。”此家言邪学之所以恶儒者也。是非疑则度之以远事，验之以近物，参之以平心，流言止焉，恶言死焉。<br>曾子食鱼有余，曰：“泔之。”门人曰：“泔之伤人，不若奥之。”曾子泣涕曰：“有异心乎哉！”伤其闻之晚也。<br>无用吾之所短遇人之所长，故塞而避所短，移而从所仕。疏知而不法，察辨而操辟，勇果而亡礼，君子之所憎恶也。<br>多言而类，圣人也。少言而法，君子也。多言无法，而流湎然，虽辩，小人也。<br>国法禁拾遗，恶民之串以无分得也。有夫分义则容天下而治；无分义则一妻一妾而乱。<br>天下之人，唯各特意哉，然而有所共予也。言味者予易牙，言音者予师旷，言治者予三王。三王既已定法度、制礼乐而传之，有不用而改自作，何以异于变易牙之和，更师旷之律？无三王之法，天下不待亡，国不待死。<br>饮而不食者，蝉也；不饮不食者，浮蝣也。虞舜、孝己孝而亲不爱，比干、子胥忠而君不用，仲尼、颜渊知而穷于世。劫近于暴国而无所辞之，则崇其善，扬其美，言其所长，而不称其所短也。惟惟而亡者，诽也；博而穷者，訾也；清之而俞浊者，口也。君子能为可贵，不能使人必贵己；能为可用，不能使人必用己。诰誓不及五帝，盟诅不及三王。交质子不及五伯。</p>

      
    </div>
    <footer class="article-footer">
      <a data-url="http://yoursite.com/2018/01/13/大略/" data-id="cjebak82a0004tkx3i6qw883j" class="article-share-link">Share</a>
      
      
  <ul class="article-tag-list"><li class="article-tag-list-item"><a class="article-tag-list-link" href="/tags/春秋/">春秋</a></li></ul>

    </footer>
  </div>
  
    
<nav id="article-nav">
  
    <a href="/2018/01/23/礼运大同篇/" id="article-nav-newer" class="article-nav-link-wrap">
      <strong class="article-nav-caption">Newer</strong>
      <div class="article-nav-title">
        
          礼运大同篇
        
      </div>
    </a>
  
  
    <a href="/2018/01/09/春秋/" id="article-nav-older" class="article-nav-link-wrap">
      <strong class="article-nav-caption">Older</strong>
      <div class="article-nav-title">春秋</div>
    </a>
  
</nav>

  
</article>

</section>
        
          <aside id="sidebar">
  
    

  
    
  <div class="widget-wrap">
    <h3 class="widget-title">标签</h3>
    <div class="widget">
      <ul class="tag-list"><li class="tag-list-item"><a class="tag-list-link" href="/tags/IT/">IT</a></li><li class="tag-list-item"><a class="tag-list-link" href="/tags/春秋/">春秋</a></li><li class="tag-list-item"><a class="tag-list-link" href="/tags/百家/">百家</a></li></ul>
    </div>
  </div>


  
    
  <div class="widget-wrap">
    <h3 class="widget-title">标签云</h3>
    <div class="widget tagcloud">
      <a href="/tags/IT/" style="font-size: 15px;">IT</a> <a href="/tags/春秋/" style="font-size: 20px;">春秋</a> <a href="/tags/百家/" style="font-size: 10px;">百家</a>
    </div>
  </div>

  
    
  <div class="widget-wrap">
    <h3 class="widget-title">归档</h3>
    <div class="widget">
      <ul class="archive-list"><li class="archive-list-item"><a class="archive-list-link" href="/archives/2018/03/">三月 2018</a></li><li class="archive-list-item"><a class="archive-list-link" href="/archives/2018/02/">二月 2018</a></li><li class="archive-list-item"><a class="archive-list-link" href="/archives/2018/01/">一月 2018</a></li><li class="archive-list-item"><a class="archive-list-link" href="/archives/2017/12/">十二月 2017</a></li></ul>
    </div>
  </div>


  
    
  <div class="widget-wrap">
    <h3 class="widget-title">最新文章</h3>
    <div class="widget">
      <ul>
        
          <li>
            <a href="/2018/03/01/离骚/">离骚</a>
          </li>
        
          <li>
            <a href="/2018/02/27/如何选择第一门编程语言/">如何选择第一门编程语言</a>
          </li>
        
          <li>
            <a href="/2018/02/25/险资这些年－百家/">险资这些年（转载）</a>
          </li>
        
          <li>
            <a href="/2018/02/25/百家－百家/">百家</a>
          </li>
        
          <li>
            <a href="/2018/02/25/庄子·内篇·养生主－春秋/">庄子·内篇·养生主</a>
          </li>
        
      </ul>
    </div>
  </div>

  
</aside>
        
      </div>
      <footer id="footer">
  
  <div class="outer">
    <div id="footer-info" class="inner">
      &copy; 2018 不动<br>
      Powered by <a href="http://hexo.io/" target="_blank">Hexo</a>
    </div>
  </div>
</footer>
    </div>
    <nav id="mobile-nav">
  
    <a href="/" class="mobile-nav-link">Home</a>
  
    <a href="/archives" class="mobile-nav-link">Archives</a>
  
</nav>
    

<script src="//ajax.googleapis.com/ajax/libs/jquery/2.0.3/jquery.min.js"></script>


  <link rel="stylesheet" href="/fancybox/jquery.fancybox.css">
  <script src="/fancybox/jquery.fancybox.pack.js"></script>


<script src="/js/script.js"></script>



  </div>
</body>
</html>